<!DOCTYPE html>
<html>
  <head>
    <meta charset="utf-8">
    <meta name="og:type" content="article"/>
    <link rel="apple-touch-icon" sizes="180x180" href="../apple-touch-icon.png"/>
    <link rel="icon" type="image/png" sizes="32x32" href="../favicon-32x32.png"/>
    <link rel="icon" type="image/png" sizes="16x16" href="../favicon-16x16.png"/>
    <meta name="viewport" content="width=device-width, initial-scale=1, shrink-to-fit=no"/>
    <link rel="stylesheet" href="../index.css"/>
<!--begin metatags-->
<title>Fearaim cogadh ar phrintéirí!</title>
<meta itemprop="name" content="Fearaim cogadh ar phrintéirí!"/>
<meta name="og:title" content="Fearaim cogadh ar phrintéirí!"/>
<meta name="description" content="Cogar seo liom: conas go bhfuil muid ábalta duine a chur ag spaisteoireacht ar dhroim na gealaí, ach níl muid in ann printéir a chruthú a dhéanfadh a chuid oibre gan coraí gan gearán ar feadh cúig lá as a chéile?"/>
<meta itemprop="description" content="Cogar seo liom: conas go bhfuil muid ábalta duine a chur ag spaisteoireacht ar dhroim na gealaí, ach níl muid in ann printéir a chruthú a dhéanfadh a chuid oibre gan coraí gan gearán ar feadh cúig lá as a chéile?"/>
<meta name="og:description" content="Cogar seo liom: conas go bhfuil muid ábalta duine a chur ag spaisteoireacht ar dhroim na gealaí, ach níl muid in ann printéir a chruthú a dhéanfadh a chuid oibre gan coraí gan gearán ar feadh cúig lá as a chéile?"/>
<meta name="article:author" content="Michal Měchura"/>
<meta name="article:published_time" content="2014-07-29"/>
<!--end metatags-->
  </head>
  <body>
    <div class="container" id="body">
      <div id="homelink"><a href="../"></a></div>
<!--begin body-->
<h1>Fearaim cogadh ar phrintéirí!</h1>
<figure class="center"><div><img src="paper-jam.jpg" alt=""></div><figcaption></figcaption></figure>
<p>Tá sé ag screadaíl ar bhealach a chuirfeadh isteach ort. D’aon ghnó a dhéanann sé sin, tá éilimh aige nach maith leis a chur ar athló. An dúch a athrú! An páipéar a athlíonadh! É a mhúchadh agus a chur ar siúl arís! Tá sé mar a bheadh peata tí agus Tamagotchi in aon cholainn amháin: mórán riachtanais ar bheagán buíochais. Agus ní raibh uaim ach doiciméad aon leathanaigh! Ach anois tá an bheirt againn in adharca a chéile arís sa seomra bídeach brothallach seo ina gcónaíonn an printéir.</p>
<p>Cogar seo liom: conas go bhfuil muid ábalta duine a chur ag spaisteoireacht ar dhroim na gealaí, ach níl muid in ann printéir a chruthú a dhéanfadh a chuid oibre gan coraí gan gearán ar feadh cúig lá as a chéile? An barraíocht le hiarraidh é? Agus conas go bhfuil gá againn le printéirí ar aon chuma? Nach fada geallta dúinn ag fáithe an digiteachais an “oifig saor ó pháipéar”? Más ea, cén fáth a mbíonn orainn útamáil leis na huirlisí diabhalta seo fós? Cén fáth a ndéanann siad imeaglú orainn gach lá?</p>
<p>Tá an freagra simplí: toisc go ngéilleann muid dóibh. Bíodh go bhfuil sé indéanta i bprionsabal obair oifige a shásamh gan páipéar, is fada a mhaireann an sean-nós. Ní déanta gach a bhfuil indéanta. Is fada buan fós a bheidh an páipéar agus an printéir againn mar bhunchloch de thírdhreach na hoifige, iad ag milleadh an tsaoil orainn agus dár gcur as ár meabhair, mar a dhéanfadh seanóir cancránach.</p>
<p>Leanfainn de mo ghearán ach ní féidir dom: tá bíp uaidh arís. Tá sé in am do bhabhta eile sa chogadh síoraí idir an duine agus an meaisín.</p>
<hr>
<p class="meta">Fuair mé inspioráid don phíosa seo ó alt dá leithéid a léigh mé sa nuachtán Frankfurter Allgemeine Zeitung le déanaí. Ní aistriúchán é seo ach athinsint ar an mhothúchán céanna.</p>
<p class="meta">Pictiúr ón scannán Office Space, scannán ina bhfuil an-chuid feirge á fearadh ar phrintéirí.</p>

<!--end body-->
      <div id="sig">
        <a class="backstop" href="../"></a>
        <!--begin myrole--><!--end myrole--> <a href="../">Michal Měchura</a>, <!--begin date-->2014-07-29, <!--end date--> <a class="initialism" href="https://creativecommons.org/licenses/by-sa/3.0/ie/deed.en">CC BY-SA</a>
      </div>
    </div>
  </body>
</html>
